% !TeX root = ../main.tex

L'output finale di questa tesi dimostra che è stato possibile adottare le pratiche e gli strumenti abilitanti la cultura DevOps per il processo di sviluppo di applicazioni mobile multipiattaforma. 
Il sistema d'automazione realizzato è stato in grado infatti di compilare, 
testare, 
impacchettare e rilasciare un'applicazione, 
sia in versione Android che in versione iOS,
mediamente in circa 28 minuti.

Per poter raggiungere questo risultato decisamente positivo è stata necessaria una prima fase d'analisi approfondita sulla cultura DevOps,
sul ciclo di sviluppo delle applicazioni mobile e sui framework multipiattaforma. 
Successivamente è stato individuato un caso di studio industriale per i quali sono stati raccolti i requisiti e i vincoli aziendali sia per il processo di sviluppo che per l'applicazione da realizzare. 
In questa fase sono stati definiti gli obiettivi reali del caso di studio adeguando le necessità dell'azienda alle pratiche e tecniche descritte nella fase iniziale di studio. 
L'infrastruttura aziendale a supporto dei già esistenti sistemi d'automazione adottati in altri ambiti di sviluppo software ha fornito un solido punto di partenza per la realizzazione del caso di studio. 
In questa infrastruttura sono stati integrati i componenti in grado di soddisfare tutte le esigenze e i vincoli delle applicazioni mobile al fine di automatizzare il processo di sviluppo in ambiente macOS. 
Da questo punto di vista la soluzione realizzata ha dimostrato la possibilità di realizzare un sistema d'automazione in ambiente macOS ma ha evidenziato anche la complessità della configurazione e della gestione di questi componenti rendendo il modello as-a-Service preferibile nonostante i costi elevati rispetto a quello self-hosted.

Il paradigma multipiattaforma scelto per lo sviluppo dell'applicazione mobile ha anch'esso contribuito al raggiungimento di buoni risultati grazie alla condivisione della logica applicativa fra le diverse piattaforme. 
Il bisogno di dover scrivere codice extra per poter riutilizzare correttamente il modulo condiviso nella applicazione iOS ha dimostrato però che il framework utilizzato non è ancora completamente maturo. 
La vera sfida affrontata nell'automatizzare il processo di sviluppo di applicazioni mobile è stata la gestione e la configurazione dei tantissimi strumenti utilizzati nelle varie fasi del processo. 
Entrambe le piattaforme necessitano infatti di strumenti differenti per svolgere le stesse funzioni aumentando notevolmente la complessità del sistema d'automazione. 
Per mitigare (leggermente) questo problema stanno diventando popolari dei tool appositi, 
come quello utilizzato in questa tesi,
progettati appositamente come ``involucro'' dei vari strumenti al fine di permettere allo sviluppatore e al sistema d'automazione di operare su piattaforme diverse da un unico punto.